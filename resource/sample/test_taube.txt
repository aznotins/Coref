Atlūgumu iesniedzis Nacionālā veselības dienesta vadītājs Māris Taube

LETA

2014. g. 5. decembris

Šodien atlūgumu iesniedzis Nacionālā veselības dienesta (NVD) vadītājs Māris Taube, ziņo Latvijas Radio.

Kā liecina aģentūras LETA apkopotie dati, Taube bijis NVD direktors kopš 2011.gada nogales. Viņš 1999.gadā absolvējis Latvijas Medicīnas akadēmiju, 2002.gadā beidzis rezidentūru ārsta psihiatra specialitātē Rīgas Stradiņa universitātē (RSU), bet 2005.gadā ieguvis medicīnas zinātņu doktora grādu psihiatrijā.

Kopš 2001.gada viņš strādājis dažādos amatos valsts SIA «Psihiatrijas centrs», Garīgās veselības valsts aģentūrā un valsts SIA «Rīgas Psihiatrijas un narkoloģijas centrs», bijis arī docents RSU un vadījis lekcijas Latvijas Universitātē.

2007.gadā viņš kļuva par toreizējās Sabiedrības veselības aģentūras direktora vietnieku zinātnes un pētniecības jautājumos, bet 2009.gadā - par kādreizējā Veselības ekonomikas centra Sabiedrības veselības departamenta direktoru. 2011.gada jūlijā viņš iecelts Veselības ekonomikas centra direktora pienākumu izpildītāja amatā.

Savukārt 2011.gada oktobrī pēc toreizējā veselības ministra Jura Bārzdiņa rīkojuma Taube iecelts apvienotā NVD direktora amatā. Bārzdiņa lēmumu vēlāk atcēla nākamā veselības ministre Ingrīda Circene (V) un uzdeva dienesta vadītāju meklēt atklātā konkursā, kurā pēcāk uzvarēja Taube.

Kā pastāstīja Veselības ministrijas (VM) preses sekretāre Aija Bukova-Žideļūna, Taubes atlūgums ir saņemts un apstiprināts. Taube NVD vadītāja pienākumus pildīs līdz nākamā gada 1.janvārim, un jauns konkurss uz vadītāja vietu tiks izsludināts drīzumā.

Taube: iestājies emocionāls nogurums

Lēmums aiziet pieņemts, jo iestājies emocionāls nogurums un ir iespēja atgriezties psihiatrijas nozarē, aģentūrai LETA pastāstīja Nacionālā veselības dienesta (NVD) vadītājs Māris Taube.

Kā norādīja Taube, viņš vadījis NVD vairāk nekā trīs gadus un tas ir pietiekami ilgs laiks. «Darbs ir smags, intensīvs un grūts, un nedaudz jau iestājas emocionāls nogurums,» uzsvēra Taube.

Vadot NVD, Taube nav pametis medicīnu un turpmāk plāno atgriezties psihiatrijas nozarē. «Valstī ir jauns veselības ministrs, kurš respektē NVD viedokli, tomēr līdz galam nav skaidra turpmākā globālā stratēģija veselības jomā, un es nezinu, vai mani iekļaus nākotnes komandā. Tāpēc izvēlos atgriezties psihiatrijas jomā, jo, iespējams, pēc trīs mēnešiem man vairs šādas iespējas nebūtu,» norādīja Taube.